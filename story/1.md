<!--CHAPTER_ID:1-->
<!--TITLE:L'Alto Passo-->
<!--IMAGE:images/1.png|Mappa dell'Alto Passo-->

Il sole è oramai alto nel cielo, ma nonostante ciò senti le ossa gelarsi e la pelle accapponarsi ad ogni folata d’aria fredda che spira da est. Neppure il pesante pastrano di lana che ti cinge le spalle sembra costituire una protezione sufficiente a quest’altitudine. E di fronte a te la strada continua a salire, incuneandosi fra le cime montane.

Sono passati già tre giorni da quando hai lasciato l’Eriador e ti sei avventurato sui fianchi dei Monti Brumosi seguendo la via chiamata Alto Passo. All’inizio la strada è salita blandamente, fiancheggiata da boschi verdeggianti riscaldati dalla calura primaverile. Da stamane hai però superato la linea della vegetazione ed ora solo alcuni scheletrici arbusti torturati dal vento interrompono il monotono paesaggio costituito da rocce e dirupi spogli.

Ti rendi improvvisamente conto di essere alquanto affamato e ti siedi ai margini del sentiero. Nello zaino trovi solamente della carne secca, circa la metà rispetto a quella che ti eri procurato prima di metterti in cammino. Gli abitanti del piccolo villaggio in cui sei cresciuto, e da cui fino a qualche giorno prima non ti eri mai allontanato, ti avevano sconsigliato di avventurarti da solo su questa pericolosa via. Anche l’anziano Ramingo che fungeva da capovillaggio, pur riconoscendo che la tua partenza faceva parte del disegno dei Valar e di un destino ineluttabile, aveva suggerito di aspettare una carovana di passaggio. Ma tu non potevi indugiare oltre, non una sola ulteriore notte, durante la quale l’incubo avrebbe potuto fare ritorno.

Tutto è iniziato con la morte di tuo padre Valamar. Come tutti i Dunedain Raminghi, tuo padre non trascorreva molto tempo al villaggio. Nondimeno, quei rari momenti in cui avrebbe potuto riposarsi li dedicava invece al tuo addestramento. Da lui hai imparato a maneggiare la spada e l’arco, a muoverti nelle terre selvagge ed a padroneggiare quei pochi rudimenti mistici che ha saputo trasmetterti.
“Oregon, diverrai anche tu un Ramingo quando sarà il momento… oppure uno Stregone, chissà”, aggiungeva ridendo e carezzandoti i capelli. Tuttavia a questo dubbio non avrebbe trovato risposta, poiché il giorno antecedente il tuo ventesimo compleanno i suoi compagni hanno riportato al villaggio il suo corpo esangue, trafitto a tradimento alla schiena da una freccia dalle piume rosse.

Sono invece trascorsi quasi dieci anni dall’ultima volta che hai visto tua madre Beorlinga. Ti sovviene che di fatto neppure ricordi con precisione i suoi lineamenti. Solamente i folti capelli rossi e ricci che le incorniciavano il volto sono rimasti ben impressi nella tua memoria. Quando tua madre lasciò il villaggio, tuo padre ti spiegò che tornava dal suo popolo, i Beorniani, i quali venerano gli spiriti degli orsi e vivono oltre i Monti Brumosi, in una terra chiamata Valle dell’Anduin. Tua madre era una guaritrice, e gli spiriti degli Antenati l’avevano richiamata alla sua gente. Sarebbe tornata presto, diceva tuo padre, ma lei non aveva mai mandato notizie, e lui non l’aveva più cercata.

La notte in cui tuo padre è stato tumulato nelle colline, un incubo orribile è venuto a turbare il tuo sonno. Vedevi tua madre, il volto sfocato incorniciato da quei ricci rossi che mai avresti potuto non riconoscere, bruciare tra nere lingue di fiamma, mentre con le mani protese ti pregava silenziosamente di proteggere la sua gente. Continuava a implorarti mentre la sua carne veniva divorata dal fuoco e la sua forma era infine risucchiata da un vortice oscuro.

Tre giorni dopo hai lasciato il tuo villaggio natale, rinunciando a divenire un Ramingo per scoprire cosa sia accaduto a tua madre. Disponi solamente di due informazioni: il suo villaggio si chiama Varni, e si trova oltre i Monti Brumosi. Lo troverai, ne sei certo.

Finita la razione di carne secca, alzi nuovamente lo sguardo verso i rilievi che si stagliano di fronte al tuo cammino e raccogli le poche informazioni che hai al riguardo. Per quanto ne sanno i Raminghi, i Monti Brumosi sono le cime più alte della Terra di Mezzo e pochi valichi, aperti solo nella stagione calda, permettono di attraversarli. La via più rapida per raggiungere la Valle dell’Anduin è sicuramente l’Alto Passo, un valico abbastanza largo da permettere il transito di carri e grosse carovane. Tuttavia la strada corre vicino ad una delle più famigerate tane di Orchi delle terre settentrionali, nota come Goblin-gate. Non pochi viaggiatori hanno perso la vita su questa via, ed ogni anno i racconti dei saccheggi e delle uccisioni perpetrate dagli Orchetti si fanno più sinistri e frequenti.

Scuoti la testa e fai del tuo meglio per scacciare queste preoccupazioni. Sei in cammino da due giorni e mezzo, e per ora hai incontrato solo piccoli animali selvatici che sono fuggiti rapidamente al tuo approssimarsi. In effetti, non saresti dispiaciuto di imbatterti in un altro essere parlante, anche solamente per verificare che dopo tante ore trascorse in silenzio hai ancora il dono della parola. E tuttavia gli unici umanoidi che sai abitare questi rilievi desolati sono i sanguinari Orchetti o, peggio ancora, i bestiali Troll delle montagne. Un brivido ti corre lungo la schiena al solo pensiero di trovarti faccia a faccia con una di queste creature, e stringi involontariamente l’elsa della spada fissata alla cintura per farti coraggio. Poco importa, sei quasi a metà del viaggio e presto sarai dall’altra parte del valico, nella Valle dell’Anduin. Là il mistero che circonda tua madre ed il terribile incubo che non riesci a toglierti dalla mente saranno infine svelati. Non ti resta che proseguire il cammino.

Per alcune centinaia di metri la strada continua ancora a salire, incassandosi tra due rupi e sparendo poi oltre una curva. Mentre avanzi con passo deciso, inizi però a udire dei rumori provenire da un qualche punto più avanti lungo la via, al di là di un costone roccioso. I suoni assumono ben presto i chiari connotati di urla e clangori metallici. Rallenti quindi l’andatura e ti affacci con cautela oltre la parete, dove scorgi una scena agghiacciante. Mentre la via principale continua a salire blandamente ed appare sgombra come al solito, uno scosceso sentiero sulla sinistra risale il fianco della montagna per alcune centinaia di metri fino a raggiungere quella che sembra una piccola cittadina diroccata. Su questo tratturo secondario una comitiva di una decina di Nani ha formato un cerchio con i propri carri corazzati, mentre all’intorno sciamano diversi Orchetti armati con rozze scimitarre e coperti da armature raffazzonate. A terra vedi i corpi di alcuni aggressori, ma il numero dei Nani è decisamente inferiore a quello degli Orchetti, e sembra che questi ultimi stiano per prendere il sopravvento da un momento all’altro. D’altra parte, nessuno pare per ora essersi accorto della tua presenza.

<!--IMAGE:images/placeholder_nani_assediati.jpg|Nani assediati dagli Orchi presso rovine montane-->

---
CHOICES:
- text: Intervieni in aiuto dei Nani | target: 115
- text: Mantieniti sul sentiero principale | target: 331